<html>
<body>
<h1>Grunnleggende omsorg</h1>
<p>Med grunnleggende omsorg menes barnets behov for å bli praktisk og følelsesmessig ivaretatt. Grunnleggende omsorg har betydning for barnets generelle utvikling, både på kort og på lang sikt.</p>
<p>Barn har rett til levestandard som på alle områder er tilstrekkelig, slår FNs barnekonvensjon artikkel 27 fast. Dette betyr at barnet via sine omsorgspersoner, må få sikret livsvilkår som muliggjør utvikling. Grunnleggende omsorg omfattes også av artikkel 31 som slår det fast at barn har rett til blant annet lek, fritid og hvile.</p>
<p>God grunnleggende omsorg fordrer at barnet blir møtt, sett og utfordret i henholdt til sitt aldersnivå. Dette innebærer at barnet gis mat, søvn, stell og har tilgang til fysisk aktivitet og helsetjenester ved behov.</p>
<p>Barn som ikke får dekket sine grunnleggende omsorgsbehov får svekket sine muligheter for god generell utvikling, og står i fare for å utvikle psykososiale og helsemessige vansker. Omsorgssvikt påvirker utviklingen av sentralnervesystemet og hjernen. Dette gir konsekvenser i form av svakere kognitiv utvikling, og innvirkning på den sosiale og emosjonelle kompetansen. Når barn ikke får dekket sitt behov for grunnleggende omsorg gir det økt risiko for psykiske vansker.</p>
</body>
</html>
