<html>
<body>
<h1>Familieforhold</h1>
<p>Familieforhold handler om familiestrukturen til barnet. Hvem barnet bor sammen med og relasjonen til disse og annen familie, har betydning for barnets utvikling og behov.</p> 
<p>Barnekonvensjonen artikkel 18 understreker at begge foreldrene har et hovedansvar for barnets omsorg og utvikling etter hva som er best for barnet.</p> 
<p>Barnets familieforhold har stor betydning for oppvekst og utvikling. Sentrale faktorer er familiens sammensetning, slekt og sosiale nettverk, hvem som har den daglige omsorgen for barnet, foreldrenes helse og livsførsel, grad av konfliktnivå innad i familien, søskens helse og utvikling og relasjon til søsken. Videre er det relevant å se på familiens fungering. Hvilken oppdragerstil foreldrene har, hvordan de møter konflikter og vansker, hvordan de kommuniserer med hverandre og barnet, inkludert hvordan de viser affektiv respons kan ha stor innvirkning på barnets utvikling.</p> 
<p>Til barnets familieforhold knyttes også omsorgspersonens egen familiebakgrunn og oppveksterfaringer, fordi dette er forhold som kan påvirke omsorgspersonens kapasitet. Eksempelvis tidligere hendelser som har satt sitt preg på familielivet, verdisyn, religion, livsstil, ernæring, oppdragerstil, språk og etnisk bakgrunn, samt særlige kulturelle og holdningsmessige særtrekk som holdninger til rusmidler.</p>
</body>
</html>
